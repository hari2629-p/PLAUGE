Title: Neural networks

Source: crossref
Authors: Δημήτριος Τσουρούνης
Year: 2023
URL: https://doi.org/10.12681/eadd/54786

Abstract:
Το πρόβλημα εκμάθησης με μικρό πλήθος δεδομένων προκύπτει όταν τα διαθέσιμα δεδομένα εκπαίδευσης είναι περιορισμένα, κάτι που καθιστά δύσκολη την αποτελεσματική εκπαίδευση μοντέλων μηχανικής εκμάθησης και την πρόβλεψη ακριβών αποτελεσμάτων. Η διαθεσιμότητα μεγάλου όγκου δεδομένων συχνά αποτελεί πρόκληση, τόσο σε επίπεδο αποθήκευσης και επεξεργασίας, όσο και σε επίπεδο συλλογής, ελέγχου και χειρωνακτικής επισήμανσης των δεδομένων, ιδιαίτερα σε προβλήματα επιβλεπόμενης εκμάθησης. Η παρούσα Διδακτορική Διατριβή εστιάζει στην ανάπτυξη αποδοτικών και πρωτοποριακών τεχνικών εκμάθησης που καθιστούν εφικτή την αξιοποίηση τεχνικών αιχμής από το χώρο των βαθιών Συνελικτικών Νευρωνικών Δικτύων (ΣΝΔ) σε προβλήματα με εγγενείς περιορισμούς στα διαθέσιμα δεδομένα εκπαίδευσης, όπως π.χ. είναι οι βιομετρικές και βιο-ιατρικές εφαρμογές. Μια απλή ταξινόμηση των προσεγγίσεων για την επίλυση του προβλήματος εκμάθησης με μικρό πλήθος δεδομένων μπορεί να πραγματοποιηθεί με βάση το πεδίο που εφαρμόζονται οι διάφορες τεχνικές, αξιοποιώντας το χώρο εισόδου των δεδομένων με κυρίαρχες τις μεθόδους επαύξησης των δεδομένων, το πεδίο του μοντέλου αναζητώντας τη βέλτιστη συνάρτηση για την αποδοτική κωδικοποίηση της πληροφορίας, και την ανάπτυξη σχέσεων (αν)ομοιότητας στα εξαγόμενα αποτελέσματα του μοντέλου. Αρχικά μελετώνται μοντέλα εκμάθησης με χρήση ρηχών μεθόδων αναπαράστασης εικόνων, χρησιμοποιώντας κλασσικές τεχνικές υπολογιστικής όρασης ως βάση αναφοράς στο πρόβλημα με μικρό πλήθος δεδομένων. Αυτό είναι βοηθητικό για την κατανόηση των χαρακτηριστικών των σημάτων που μελετώνται αλλά και την καλύτερη εξήγηση των αποτελεσμάτων. Στη συνέχεια, προτείνεται μια υβριδική μέθοδος που συνδυάζει κλασσικούς περιγραφείς εικόνων με ένα ΣΝΔ. Ο κλασσικός τρόπος κωδικοποίησης της πληροφορίας εφοδιάζει τις προκύπτουσες αναπαραστάσεις της εικόνας με επιθυμητά χαρακτηριστικά, και όταν χρησιμοποιούνται ως είσοδος σε ένα ΣΝΔ, μπορούν να παρέχουν ένα πιο αποτελεσματικό σημείο εκκίνησης για την εκπαίδευση του δικτύου με περιορισμένο αριθμό δειγμάτων. Σε μια διαφορετική κατεύθυνση αντιμετώπισης του προβλήματος εκμάθησης με μικρό πλήθος δεδομένων, αξιοποιήθηκε η χρήση εξωτερικών δεδομένων από έναν παρόμοιο πρόβλημα με πληθώρα δεδομένων. Αυτά τα δεδομένα εξάχθηκαν έτσι ώστε να εξυπηρετούν ως φορείς πληροφορίας μια ειδικά σχεδιασμένη διαδικασία εκπαίδευσης, με στόχο να βελτιωθεί η απόδοση στο πρόβλημα που υποφέρει από περιορισμούς δεδομένων. Σε αυτή την περίπτωση, η αποτελεσματική προσαρμογή των δύο προβλημάτων, του προβλήματος με επάρκεια δεδομένων και του προβλήματος ενδιαφέροντος με περιορισμένα δεδομένα, πραγματοποιείται σχεδιάζοντας τη διαδικασία εκπαίδευσης τόσο άμεσα με την εκμάθηση αποστάσεων μέσω ενός πρόσθετου επιπέδου μετασχηματισμού που χρησιμοποιείται για να μετασχηματίσει τις εξόδους ενός προ-εκπαιδευμένου μοντέλου ΣΝΔ στη βάση της ομοιότητας των σημάτων που μελετώνται όσο και έμμεσα μέσω ενός σχήματος απόσταξης γνώσης μεταξύ δύο ΣΝΔ, όπου το ένα δίκτυο έχει το ρόλο του μαθητευόμενου και το άλλο του επιβλέποντος, σχηματίζοντας καινοτόμες συναρτήσεις ομοιότητας μεταξύ των ενδιάμεσων αναπαραστάσεων των δύο μοντέλων για την αποτελεσματική μεταφορά της πληροφορίας από το δίκτυο επιβλέποντα κατά τη διάρκεια της εκπαίδευσης του δικτύου μαθητευόμενου. Επομένως, στα πλαίσια αυτής της διδακτορικής διατριβής, σχεδιάστηκαν πρωτοποριακές προσεγγίσεις επίλυσης του προβλήματος εκμάθησης με περιορισμένα δεδομένα αναπτύσσοντας τεχνικές σε πολλαπλά πεδία του προβλήματος αλλά και δοκιμάζοντας διαφορετικές εφαρμογές ενδιαφέροντος.
